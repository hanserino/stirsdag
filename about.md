---
layout: neutral
title: Hva er stirsdag?
id: hva-er-stirsdag
permalink: /hva-er-stirsdag/
---

Stirsdag ble startet av Johannes Rummelhoff, Hans Kristian Smedsrød og Felipe Hefler vinteren 2017. De ville skape et stiløpermiljø i Oslo. Å løpe på sti med mange mennesker var nemlig ikke så vanlig på den tida. Siden har vi løpt en fast runde i Lillomarka stort sett hver tirsdag året rundt - med noen unntak under koronatiden.

## FAQ:
### Hvorfor heter det Stirsdag?
Sti + tirsdag = Stirsdag <3

### Hvor er oppmøtested?
Parken ovenfor Disen trikkestasjon ved statuen av Laila Scous Nilsen. 
Google Maps: Stirsdag samlingspunkt 

### Når skal jeg komme?
Løpestart er kl 18 presis. Kom gjerne noen minutter før, spesielt om du er ny.

### Hvor langt løper dere? 
Distansen fra Disen til Langsettløkka på Kjelsås er ca 11 km med 500 meter stigning. Den faste runden vi løper nå kalles Stirsdag om Kampen. Vi bruker ca 1,5 time frem til Langsettløkka. Derfra løper folk ulike veier videre, og det er alltid noen å henge på. Nærmeste trikkestasjon er Kjelsås stasjon 1 km unna.

### Kan jeg få ruta?
Ja, her er ruta på kart: [GPX-fil for “Stirsdag om Kampen](https://www.strava.com/routes/3009838235946286620)

### Hvor bra form må jeg være i for å kunne komme på Stirsdag?
Alle er velkommen. Samtidig er du selv ansvarlig for å finne frem. Enten ved at du holder følge med andre som løper, eller ved å finne frem selv. I praksis er du i god nok form om du holder følge med oss opp til toppen av Grefsenkollen. Da er det tyngste gjort. 

Om du sliter med å holde følge til toppen anbefaler vi at du løper på egenhånd fra Grefsenkollen. Det er enkelt å finne tilbake til byen derfra via både asfaltvei, grusvei og stier. Det siste vi vil er at noen blir skadet eller pusher seg for hardt og må avbryte Stirsdag langt inne i skogen. Bare tren litt mer, kom tilbake og prøv igjen. 

### Hvordan løper dere ruta?
Stirsdag er en sosial løpetur, og en fin treningsøkt i variert terreng. Fra start på Disen løper vi første del på asfalt og grus før vi stopper kort ved Akebakkeskogen der stien starter. I de bratte kneikene videre går vi. Vi tar en kort stopp på et utsiktspunkt og på baksiden av Grefsenkollen restaurant. Deretter stopper ved vannet Kringla, Monsetangen, Kampen, etter Bjørnars flyvende sidespor og på Langsettløkka. 

Noen ganger varierer det hvor vi løper etter Monsetangen. Alternativene kalles Stirsdag Classic og Stirsdag Xtrm.

### Hva må jeg ha med?
- Terrengsko (er det tørt vil andre løpesko også fungere)
- Klær etter forholdene
- Enkeltmannspakke. Dette er en bandasje med kompress som du får kjøpt på apoteket.
- Hodelykt hvis det blir mørkt i løpet av runden
- Hvis is på bakken kan det være lurt med piggsko, eller brodder om det er skikkelig glatt

### Det ryktes at dere spiser pizza etter Stirsdag. Stemmer det?
Tja. Noen ganger tar vi en matbit. Andre ganger ikke. Hold deg oppdatert på klubbsiden på Rippel.run og på instagramkontoen skyblazersrunning, så får du info om ukas Stirsdag og andre aktiviteter.